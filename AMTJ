要解。序。
原夫諸佛愍念群迷隨機施化。雖歸元無二而方便多門。然於一切方便之中。求其至直捷至圓頓者。則莫若念佛求生淨土。又。於一切念佛法門之中。求其至簡易至穩當者。則莫若信願專持名號。是故淨土三經並行於世。而古人獨以阿彌陀經列為日課。豈非有見於持名一法。普被三根。攝事理以無遺。統宗教而無外。尤為不可思議也哉。
古來註疏代不乏人。世遠就湮所存無幾。雲棲和尚著為疏鈔。廣大精微。幽谿師伯述圓中鈔。高深洪博。蓋如日月中天有目皆睹。特以文富義繁邊涯莫測。或致初機淺識信願難階。故復弗揣庸愚再述要解。不敢與二翁競異。亦不必與二翁強同也。譬如側看成峰橫看成嶺。縱皆不盡廬山真境。要不失為各各親見廬山而已。


要解。釋名。
此經以能說所說人為名。佛者。此土能說之敎主。即釋迦牟尼。乘大悲願力生五濁惡世。以先覺覺後覺。無法不知無法不見者也。說者。悅所懷也。佛以度生為懷。眾生成佛機熟。為說難信法。令究竟脫。故悅也。阿彌陀。所說彼土之導師。以四十八願。接信願念佛眾生生極樂世界永階不退者也。梵語阿彌陀。此云無量壽。亦云無量光。要之功德智慧神通道力依正莊嚴說法化度。一一無量也。一切金口通名為經。對上五字是通別合為題也。

要解。辨體。
大乘經皆以實相為正體。

要解。明宗。
此經以信願持名為修行之宗要。非信不足啟願。非願不足導行。非持名妙行不足滿所願而證所信。經中先陳依正以生信。次勸發願以導行。次示持名以徑登不退。信則信自信他信因信果信事信理。願則厭離娑婆欣求極樂。行則執持名號一心不亂。
信自者。信我現前一念之心。本非肉團亦非緣影。竪無初後橫絕邊涯。終日隨緣終日不變。十方微塵國土。元我一念心中所現物。我雖昏迷倒惑。苟一念回心。決定得生自心本具極樂。更無疑慮。是名信自。信他者。信釋迦如來決無誑語。彌陀世尊決無虛願。六方諸佛廣長舌決無二言。隨順諸佛真實敎誨決志求生更無疑貳。是名信他。
信因者。深信散亂稱名猶為成佛種子況一心不亂。安得不生淨土。是名信因。信果者。深信浄土諸善聚會。皆從念佛三昧得生。如種瓜得瓜種豆得豆。亦如影必隨形。響必應聲。決無虛棄。是名信果。
信事者。深信只今現前一念不可盡故。依心所現十方世界亦不可盡。實有極樂國在十萬億土外。最極清淨莊嚴。不同莊生寓言。是名信事。
言執持名號一心不亂者。名以召德。德不可思議。故名號亦不可思議。名號功德不可思議。故使散稱為佛種執持登不退也。
持名一法。收機最廣。下手最易。故釋迦世尊無問自說。特向大智舍利弗拈出。可謂方便中第一方便。了義中無上了義。圓頓中最極圓頓。
信願持名。以為一乘真因。四種凈土。以為一乘妙果。舉因則果必隨之。故以信願持名為經正宗。


要解。明力用。
此經以往生不退為力用。往生有四土。各論九品。且略明得生四土之相。若執持名號。未斷見思。隨其或散或定。於同居土分三輩九品。若持至事一心不亂。見思任運先落。則生方便有餘淨土。若持至理一心不亂。豁破無明一品。乃至四十一品。則生實報莊嚴淨土。亦分證常寂光土。若無明斷盡。則是上上實報。究竟寂光也。
不退有四義。一念不退。破無明。顯佛性。徑生實報。分證寂光。二行不退。見思既落。塵沙亦破。生方便土。進趨極果。三位不退。帶業往生。在同居土。蓮花托質。永離退緣。四畢竟不退。不論至心散心。有心無心。或解不解。但彌陀名號。或六方佛名。此經名字。一經於耳。假使千萬劫後。畢竟因斯度脫。
復次。祇帶業生同居淨證位不退者。皆與補處俱。亦皆一生必補佛位。夫上善一處。是生同居即已橫生上三土一生補佛。是位不退即已圓證三不退。如斯力用。乃千經萬論所未曾有。較彼頓悟正因僅為出塵階漸。生生不退始可期於佛階者。不可同日而語。宗教之士。如何勿思。


要解。教相。
此大乘菩薩藏攝。又是無問自說。徹底大慈之所加持。能令末法多障有情。依斯徑登不退。故當來經法滅盡。特留此經住世百年。廣度含識。阿伽陀藥。萬病總持。絕待圓融。不可思議。華嚴奧藏。法華秘髓。一切諸佛之心要。菩薩萬行之司南。皆不出於此矣。欲廣歎述。窮劫莫盡。智者自當知之。


經文
如是我聞。一時佛在舍衛國。祗樹給孤獨園。與大比丘僧千二百五十人俱。皆是大阿羅漢。眾所知識。長老舍利弗。摩訶目犍連。摩訶迦葉。摩訶迦旃延。摩訶俱絺羅。離婆多。周利槃陀伽。難陀。阿難陀。羅睺羅。憍梵波提。賓頭盧頗羅墮。迦留陀夷。摩訶劫賓那。薄拘羅。阿㝹樓馱。如是等諸大弟子。並諸菩薩摩訶薩。文殊師利法王子。阿逸多菩薩。乾陀訶提菩薩。常精進菩薩。與如是等諸大菩薩。及釋提桓因等。無量諸天大眾俱。

要解
千二百五十人者。皆佛成道。先得度脫。感佛深恩。常隨從也。
不休息者。曠劫修行不暫停故。常精進者。自利利他無疲倦故。此等深位菩薩。必皆求生淨土。以不離見佛不離聞法不離親近供養眾僧。乃能速疾圓滿菩提故。


經文
爾時。佛告長老舍利弗。從是西方過十萬億佛土。有世界名曰極樂。其土有佛號阿彌陀。今現在說法。

要解
有世界名曰極樂。序依報國土之名也。竪約三際以辨時劫。橫約十方以定疆隅。故稱世界。極樂者。梵語須摩提。亦云安養。安樂。清泰等。乃永離眾苦第一安隱之謂。
世界及佛皆言有者。具四義。的標實境令欣求故。誠語指示令專一故。簡非乾城陽燄。非權現曲示。非緣影虛妄。非保真偏但。破魔邪權小故。圓彰性具令深證故。今現在說法者。簡上依正二有。非過去已滅。非未來未成。正應發願往生。親覲聽法。速成正覺也。



要解。正宗分。
信願持名。一經要旨。信願為慧行。持名為行行。得生與否。全由信願之有無。品位高下。全由持名之深淺。故慧行為前導。行行為正修。如目足並運也。


經文
舍利弗。彼土何故名為極樂。其國眾生。無有眾苦但受諸樂。故名極樂。

要解
眾生是能受用人。等覺以還皆可名。今且約人民言。以下下例上上也。娑婆苦樂雜。其實苦是苦苦偪身心故。樂是壞苦不久住故。非苦非樂是行苦性遷流故。彼土永離三苦。不同此土對苦之樂。乃名極樂。一往分別。同居五濁輕。無分段八苦。但受不病不老自在遊行天食天衣諸善聚會等樂。⋯⋯然同居眾生以持名。善根福徳同佛。故圓浄四土圓受諸樂也。復次。極樂最勝不在上三土而在同居。良以上之則十方同居遜其殊特。下又可與此土較量。所以凡夫優入而從容。橫超而度越。佛說苦樂意在於此。



經文
又舍利弗。極樂國土。七重欄楯。七重羅網。七重行樹。皆是四寶。周匝圍繞。是故彼國名為極樂。

要解
同居淨土是增上善業所感。亦圓五品觀所感。以緣生勝妙五塵為體。⋯⋯欲令易解。作此分別。實四土莊嚴。無非因緣所生法。無不即空假中。所以極樂同居淨境。真俗圓融。不可限量。


經文
又舍利弗。極樂國土有七寶池。八功德水。充滿其中。池底純以金沙布地。四邊階道。金銀琉璃。玻璃合成。上有樓閣。亦以金銀琉璃。玻璃硨磲。赤珠瑪瑙而嚴飾之。池中蓮花。大如車輪。青色青光。黃色黃光。赤色赤光。白色白光。微妙香潔。

要解
八功德者。一澄清異此方渾濁。二清冷異寒熱。三甘美異鹹淡劣味。四輕軟異沈重。五潤澤異㴼腐褪色。六安和異急暴。七除飢渴異生冷。八長養諸根異損壞諸根及沴戾增病沒溺等也。充滿其中異枯竭泛濫。金沙布地異淤泥。
青色青光是天優鉢羅華。黃色黃光是拘牟頭華。赤色赤光是鉢曇摩華。白色白光是分陀利華。


經文
舍利弗。極樂國土。成就如是功德莊嚴。

要解
明上住處生處種種莊嚴。皆阿彌陀佛大願大行稱性功德之所成就。故能徧嚴四種淨土。普攝十方三世一切凡聖令往生也。復次。佛以大願作眾生多善根之因。以大行作眾生多福德之緣。令信願持名者念念成就如是功德而皆是已成。非今非當。此則以阿彌種種莊嚴作增上本質。帶起眾生自心種種莊嚴。全佛即生。全他即自。故曰成就如是功德莊嚴。



經文
又舍利弗。彼佛國土。常作天樂。黃金為地。晝夜六時。雨天曼陀羅華。其土眾生。常以清旦。各以衣裓。盛眾妙華。供養他方十萬億佛。即以食時。還到本國。飯食經行。舍利弗。極樂國土。成就如是功德莊嚴。

要解
供養他方佛。表真因會趨極果。果德無不徧也。且據娑婆言十萬億佛。意顯生極樂已還供釋迦彌勒皆不難耳。若阿彌神力所加。何遠不到哉。食時即清旦。故云即以。明其神足不可思議。不離彼土常徧十方。不假逾時回還也。此文顯極樂一聲一塵一剎那。乃至跨步彈指。悉與十方三寶貫徹無礙。又顯在娑婆則濁重惡障。與極樂不隔而隔。生極樂則功德甚深。與娑婆隔而不隔也。飯食經行者。念食食至。不假安排。食畢鉢去。不勞舉拭。但經行金地。華樂娛樂。任運進修而已。


經文
復次舍利弗。彼國常有種種奇妙雜色之鳥。白鶴。孔雀。鸚鵡。舍利。迦陵頻伽。共命之鳥。是諸眾鳥。晝夜六時。出和雅音。其音演暢。五根五力。七菩提分。八聖道分。如是等法。其土眾生。聞是音已。皆悉念佛念法念僧。

要解
六時出音。則知淨土不以鳥棲為夜。良以蓮華托生之身。本無昏睡不假夜臥也。
五根者。信正道及助道法。名信根。行正道及諸助道善法。勤求不息。名精進根。念正道及諸助道善法。更無他念。名念根。攝心在正道及諸助道善法中。相應不散。名定根。為正道及諸助道善法。觀於苦等四諦。名慧根。
五力者。信根增長。能破疑惑。破諸邪信。及破煩惱。名信力。精進根增長。破種種身心懈怠。成辦出世大事。名精進力。念根增長。破諸邪念。成就一切出世正念功德。名念力。定根增長。能破亂想。發諸事理禪定。名定力。慧根增長。能遮通別諸惑。發真無漏。名慧力。
七菩提分。亦名七覺分。智慧觀諸法時。善能簡別真偽。不謬取諸虛偽法。名擇法覺分。精進修諸道法時。善能覺了。不謬行於無益苦行。常勤心在真法中行。名精進覺分。若心得法喜。善能覺了此喜。不依顛倒之法而喜。住真法喜。名喜覺分。若斷除諸見煩惱之時。善能覺了。除諸虛偽。不損真正善根。名除覺分。若捨所見念著境時。善能覺了所捨之境。虛偽不實。永不追憶。名捨覺分。若發諸禪定之時。善能覺了諸禪虛假。不生愛見妄想。名定覺分。若修出世道時。善能覺了。常使定慧均平。或心沈沒。當念用擇法精進喜三覺分。以察起之。或心浮動。當念用除捨定三覺分以攝持之。調和適中。名念覺分。
八聖道分。亦名八正道。修無漏行觀。見四諦分明。名正見。



經文
舍利弗。彼佛國土。微風吹動。諸寶行樹。及寶羅網。出微妙音。譬如百千種樂同時俱作。聞是音者。自然皆生念佛念法念僧之心。

要解
情與無情。同宣妙法四教道品無量法門。同時演說隨類各解。能令聞者念三寶也。念三寶是從悉檀獲益。凡夫創聞大踴徧身是歡喜益。與三寶氣氛交結必能發菩提心是生善益。由此伏滅煩惱是破惡益。證悟一體三寶是入理益也。



經文
舍利弗。其佛國土。成就如是功德莊嚴。

要解
重重結示。令深信一切莊嚴。皆導師願行所成。種智所現。皆吾人淨業所感。唯識所變。佛心生心。互為影質。如眾燈明。各徧似一。全理成事。全事即理。全性起修。全修在性。亦可深長思矣。奈何離此淨土別譚唯心淨土。甘墮鼠即鳥空之誚也。

經文
舍利弗。於汝意云何。彼佛何故號阿彌陀。舍利弗。彼佛光明無量。照十方國。無所障礙。是故號為阿彌陀。

要解
此經的示持名妙行。故特徵釋名號。欲人深信萬德洪名不可思議。一心執持無復疑貳也。
阿彌陀。正翻無量。本不可說。本師以光壽二義收盡一切無量。光則橫徧十方。壽則竪窮三際。橫竪交徹即法界體。舉此體作彌陀身土。亦即舉此體作彌陀名號。是故彌陀名號即眾生本覺理性。

經文
又舍利弗。彼佛壽命。及其人民。無量無邊阿僧祇劫。故名阿彌陀。

要解
復次。由無量光義。故眾生生極樂即生十方。見阿彌陀佛即見十方諸佛。能自度即普利一切。由無量壽義。故極樂人民即是一生補處。皆定此生成佛不至異生。當知離卻現前一念無量光壽之心。何處有阿彌陀佛名號。而離卻阿彌陀佛名號。何由徹證現前一念無量光壽之心。願深思之。願深思之。



經文
舍利弗。阿彌陀佛。成佛以來。於今十劫。

經文
又舍利弗。彼佛有無量無邊聲聞弟子。皆阿羅漢。非是算數之所能知。諸菩薩眾。亦復如是。舍利弗。彼佛國土。成就如是功德莊嚴。

要解
他方定性二乘。不得生彼。若先習小行。臨終回向菩提。發大誓願者。生彼國已。佛順機說法。令斷見思。故名羅漢。如別教七住斷見思之類。非實聲聞也。蓋藏通二教。不聞他方佛名。今聞彌陀名號信願往生。總屬別圓二敎所攝機矣。


經文
又舍利弗。極樂國土。眾生生者。皆是阿鞞跋致。其中多有一生補處。其數甚多。非是算數所能知之。但可以無量無邊阿僧祇說。


要解
阿鞞跋致此云不退。一位不退。入聖流不墮凡地。二行不退。恆度生不墮二乘地。三念不退。心心流入薩婆若海。若約此土藏初果通見地別初住圓初信名位不退。通菩薩別十行圓十信名行不退。別初地圓初住名念不退。今淨土五逆十惡十念成就帶業往生居下下品者皆得三不退。然據教道。若是凡夫則非初果等。若是二乘則非菩薩等。若是異生則非同生性等。又念不退非復異生。行不退非僅見道。位不退非是人民。躐等則成大妄。進步則捨故稱。唯極樂同居。一切俱非。一切俱是。十方佛土。無此名相。無此階位。無此法門。非心性之極致。持名之奇勳。彌陀之大願。何以有此。一生補處者。只一生補佛位。如彌勒觀音等。極樂人民。普皆一生成佛。人人必實證補處。故其中多有此等上善。不可數知也。復次釋迦一代時敎。唯華嚴明一生圓滿。而一生圓滿之因。則末後普賢行願品中。十大願王。導歸安養。且以此勸進華藏海眾。嗟乎。凡夫例登補處。奇倡極談。不可測度。華嚴所稟卻在此經。而天下古今。信鮮疑多。辭繁義蝕。余唯有剖心瀝血而已。



經文
舍利弗。眾生聞者。應當發願。願生彼國。所以者何。得與如是諸上善人俱會一處。

要解
前羅漢菩薩但可云善人。唯補處居因位之極故云上。其數甚多故云諸也。但會一處。猶言凡聖同居。尋常由實聖過去有漏業權聖大慈悲願。故凡夫得與聖人同居。至實聖灰身權聖機盡便升沈碩異苦樂懸殊。乃暫同非究竟同也。又天壤之間見聞者少。幸獲見聞親近步趨者少。又佛世聖人縱多。如珍如瑞不能徧滿國土。如衆星微塵。又居雖同而所作所辦則迥不同。
今同以無漏不思議業。感生俱會一處。為師友。如壎如箎。同盡無明同登妙覺。是則下凡眾生於念不退中超盡四十一因位。若謂是凡夫卻不歷異生必補佛職與觀音勢至無別。若謂是一生補處卻可名凡夫不可名等覺菩薩。此皆敎網所不能收剎網所不能例。當知吾人大事因緣。同居一關最難透脫。唯極樂同居超出十方同居之外。了此方能深信彌陀願力。信佛力方能深信名號功德。信持名方能深信吾人心性本不可思議也。具此深信方能發於大願。文中應當二字即指深信。深信發願即無上菩提。合此信願的為淨土指南。由此執持名號乃為正行。若信願堅固臨終十念一念亦決得生。若無信願。縱將名號持至風吹不入雨打不濕如銀牆鐵壁相似。亦無得生之理。修淨業者不可不知也。



經文
舍利弗。不可以少善根福德因緣得生彼國。舍利弗。若有善男子善女人。聞說阿彌陀佛。執持名號。若一日。若二日。若三日。若四日。若五日。若六日。若七日。一心不亂。其人臨命終時。阿彌陀佛與諸聖眾。現在其前。是人終時。心不顛倒。即得往生阿彌陀佛極樂國土。

要解
菩提正道名善根。即親因。種種助道施戒禪等名福德。即助緣。聲聞緣覺菩提善根少。人天有漏。福業福德少。皆不可生淨土。唯以信願執持名號。則一一聲悉具多善根福德。
善男女者。不論在家出家。貴賤老少。六趣四生。但聞佛名。即多劫善根成熟。五逆十惡皆名善也。

阿彌陀佛。是萬德洪名。以名召德。罄無不盡。故即以執持名號為正行。不必更涉觀想參究等行。至簡易至直捷也。聞而信。信而願。乃肯執持。不信不願。與不聞等。雖為遠因。不名聞慧。

執持。則念念憶佛名號。故名思慧。然有事持理持。事持者。信有西方阿彌陀佛。而未達是心作佛。是心是佛。但以決志願求生故。如子憶母。無時暫忘。
一心亦二種。不論事持理持。持至伏除煩惱。乃至見思先盡。皆事一心。不論事持理持。持至心開見本性佛。皆理一心。事一心不為見思所亂。理一心不為二邊所亂。即修慧也。不為見思亂。故感變化身佛及諸聖眾現前。心不復起娑婆界中三有顛倒。往生同居方便二種極樂世界。不為二邊亂。故感受用身佛及諸聖眾現前。心不復起生死涅槃二見顛倒。往生實報寂光二種極樂世界。
當知執持名號。既簡易直捷。仍至頓至圓。以念念即佛故。不勞觀想。不必參究。當下圓明。無餘無欠。上上根不能逾其閫。下下根亦能臻其域。其所感佛。所生土。往往勝進。亦不一概。可謂橫該八敎竪徹五時。所以徹底悲心無問自說。且深歎其難信也。
問。臨終佛現。寧保非魔。答。修心人不作佛觀。而佛忽現。非本所期。故名魔事。念佛見佛已是相應。況臨終非致魔時。何須疑慮。
問。七日不亂。平時耶。臨終耶。
答。平時也。
問。七日不亂之後。復起惑造業。亦得生耶。
答。果得一心不亂之人。無更起惑造業之事。
問。西方去此十萬億土。何得即生。答曰。十萬億佛土不出我現前一念心性之外。以心性本無外故。又仗自心之佛力接引何難即生。如鏡中照數十層山水樓閣。層數宛然。實無遠近。一照俱了。見無先後。
問。散心稱名亦除罪否。答。名號功德不可思議。寧不除罪。但不定往生。以悠悠散善難敵無始積罪故。唯念至一心不亂。則如健人突圍而出非復三軍能制耳。
佛世一老人求出家。五百聖眾皆謂無善根。佛言。此人無量劫前為虎偪。失聲稱南無佛。今此善根成熟。值我得道。非二乘道眼所知也。由此觀之。法華明過去佛所。散亂稱名。皆已成佛。豈不信哉。
伏願緇素智愚。於此簡易直捷無上圓頓法門。勿視為難而輒生退諉。勿視為易而漫不策勤。勿視為淺而妄致藐輕。勿視為深而弗敢承任。蓋所持之名號真實不可思議。能持之心性亦真實不可思議。


講記
雜念妄想起來是正常的現象。不要去理會它。專注佛號。妄念漸漸就會減少。通常功夫得力在兩三年後每小時有兩三個妄念。已經算不錯了。妄念不斷總因世緣放不下。只要修到一心不亂。想往生就往生。生死自在。(p359)
無論事持理持。外表上看都一樣。精進不懈。信心堅固。
古人勉勵我們學愚。學智不容易。學愚還可以辦到。肯學愚的人即是經上所說的善男子善女人。(p366)



經文
舍利弗。我見是利。故說此言。若有眾生。聞是說者。應當發願。生彼國土。

要解
我見者。佛眼所見究盡眀了也。是利者。橫出五濁圓淨四土直至不退位盡。是為不可思議功德之利也。復次是利約命終時心不顛倒而言。蓋穢土自力修行生死關頭最難得力。無論頑修狂慧懡㦬無功。即悟門深遠操履潛確之人。儻分毫習氣未除。未免隨強偏墜。永明祖師所謂十人九蹉路陰境若現前瞥爾隨它去。此誠可寒心者也。初果昧於出胎。菩薩昏於隔陰。者裏豈容強作主宰僥倖顢頇。惟有信願持名。仗他力故。佛慈悲願。定不唐捐。彌陀聖衆現前慰導。故得無倒自在往生。佛見眾生臨終倒亂之苦。特為保任此事。所以殷勤再勸發願。以願能導行故也。


要解
彌陀聖眾現前。即是本性明顯。往生彼土見佛聞法。即是成就慧身。不由他悟。法門深妙。破盡一切戲論。斬盡一切意見。唯馬鳴龍樹智者永明之流徹底擔荷得去。其餘世智辯聰通儒禪客盡思度量愈推愈遠。又不若愚夫愚婦老實念佛。為能潛通佛智暗合道妙也。我見是利故說此言。分明以佛眼佛音印定此事。豈可違抗不善順入也哉。



要解 流通分
信願持名一法。圓收圓超一切法門。竪與一切法門渾同。橫與一切法門迥異。既無問自說。誰堪倡募流通。唯佛與佛乃能究盡諸法實相。此經唯佛境界。唯佛佛可與流通耳。

經文
舍利弗。如我今者。讚歎阿彌陀佛不可思議功德之利。東方亦有阿閦鞞佛。須彌相佛。大須彌佛。須彌光佛。妙音佛。如是等恆河沙數諸佛。各於其國出廣長舌相。徧覆三千大千世界。說誠實言。汝等眾生。當信是稱讚不可思議功德。一切諸佛所護念經。

要解
不可思議。略有五義。一橫超三界不俟斷惑。二即西方橫具四土非由漸證。三但持名號不假禪觀諸方便。四一七為期不藉多劫多生多年月。五持一佛名即為諸佛護念。不異持一切佛名。此皆導師大願行之所成就。故曰阿彌陀佛不可思議功德之利。又行人信願持名。全攝佛功德成自功德。故亦曰阿彌陀佛不可思議功德之利。
東方虛空不可盡。世界亦不可盡。世界不可盡。住世諸佛亦不可盡。略舉恆河沙耳。此等諸佛各出廣長舌勸信此經。而眾生猶不信。頑冥至極矣。常人三世不妄語。舌能至鼻。藏果頭佛三大阿僧祗劫不妄語。舌薄廣長可覆面。今證大乘淨土妙門。所以徧覆三千。


經文
舍利弗。上方世界。有梵音佛。宿王佛。香上佛。香光佛。大燄肩佛。雜色寶華嚴身佛。娑羅樹王佛。寶華德佛。見一切義佛。如須彌山佛。如是等恆河沙數諸佛。各於其國出廣長舌相。徧覆三千大千世界。説誠實言。汝等眾生。當信是稱讚不可思議功德。一切諸佛所護念經。


要解
問。何不徧緣法界。
答。有三義。令初機易標心故。阿彌本願勝故。佛與此土眾生偏有緣故。蓋佛度生。生受化。其間難易淺深。總在於緣。緣之所在。恩德弘深。種種教啟。能令歡喜信入。能令觸動宿種。能令魔障難遮。能令體性開發。



經文
舍利弗。於汝意云何。何故名為一切諸佛所護念經。舍利弗。若有善男子善女人。聞是經受持者。及聞諸佛名者。是諸善男子善女人。皆為一切諸佛之所護念。皆得不退轉於阿耨多羅三藐三菩提。是故舍利弗。汝等皆當信受我語。及諸佛所說。

要解
問。但聞諸佛名而未持經亦得護念不退耶。
答。此義有局有通。占察謂雜亂垢心雖誦我名而不為聞。以不能生決定信解。但獲世間善報。不得廣大深妙利益。若到一行三昧。則成廣大微妙行心。名得相似無生法忍。乃為得聞十方佛名。此亦應爾。故須聞已執持至一心不亂。方為聞諸佛名。蒙諸佛護念。此局義也。通義者。諸佛慈悲不可思議。名號功德亦不可思議。故一聞佛名。不論有心無心若信若否。皆成緣種。況佛度生。等怨親無疲倦。苟聞佛名必護念。何疑焉。然據金剛三論。根熟菩薩為佛護念位在別地圓住。蓋約自力必入同生性乃可護念。今仗他力。故相似位即蒙護念。乃至相似位以還亦皆有通護念之義。下至一聞佛名。於同體法性有資發力。亦得遠因終不退也。



經文
舍利弗。若有人。已發願。今發願。當發願。欲生阿彌陀佛國者。是諸人等，皆得不退轉於阿耨多羅三藐三菩提。於彼國土。若已生。若今生。若當生。是故舍利弗。諸善男子善女人。若有信者。應當發願。生彼國土。

要解
問。今發願但可云當生。何名今生。
答。此亦二義。一約一期名今。現生發願持名。臨終定生淨土。二約剎那名今。一念相應一念生。念念相應念念生。妙因妙果。不離一心。如稱兩頭。低昂時等。何俟娑婆報盡方育珍池。只今信願持名。蓮萼光榮金臺影現。便非娑婆界內人矣。極圓極頓。難議難思。唯有大智。方能諦信。

經文
舍利弗。如我今者。稱讚諸佛不可思議功德。彼諸佛等。亦稱讚我不可思議功德。而作是言。釋迦牟尼佛。能為甚難希有之事。能於娑婆國土五濁惡世。劫濁。見濁。煩惱濁。眾生濁。命濁中。得阿耨多羅三藐三菩提。為諸眾生。說是一切世間難信之法。

要解
諸佛功德智慧雖皆平等。而施化則有難易。浄土成菩提易。濁世難。為淨土眾生說法易。為濁世眾生難。為濁世眾生說漸法猶易。說頓法難。為濁世眾生說餘頓法猶易。說淨土橫超頓法尤難。為濁世眾生說淨土橫超頓修頓證妙觀已自不易。說此無藉劬勞修證但持名號徑登不退。奇特勝妙超出思議第一方便。更為難之中難。故十方諸佛。無不推我釋迦偏為勇猛也。


要解
劫濁者。濁法聚會之時。劫濁中。非帶業橫出之行必不能度。見濁者。五利使。邪見增盛。謂身見。邊見。見取。戒取及諸邪見。昏昧汩沒。故名為濁。見濁中。非不假方便之行必不能度。煩惱濁者。五鈍使。煩惑增盛。謂貪。瞋。癡。慢。疑。煩動惱亂。故名為濁。煩惱濁中。非即凡心是聖心之行必不能度。眾生濁者。見煩惱所感麤弊五陰和合。假名眾生。色心並皆陋劣。故名為濁。眾生濁中。非欣厭之行必不能度。命濁者。因果並劣。壽命短促。乃至不滿百歲。故名為濁。命濁中。非不費時劫不勞勤苦之行必不能度。
復次。只此信願莊嚴一聲阿彌陀佛。轉劫濁為清淨海會。轉見濁為無量光。轉煩惱濁為常寂光。轉眾生濁為蓮華化生。轉命濁為無量壽。故一聲阿彌陀佛。即釋迦本師於五濁惡世所得之阿耨多羅三藐三菩提法。今以此果覺全體授與濁惡眾生。乃諸佛所行境界。唯佛與佛能究盡。非九界自力所能信解也。


經文
舍利弗。當知我於五濁惡世。行此難事。得阿耨多羅三藐三菩提。為一切世間。說此難信之法。是為甚难。

要解
信願持名一行。不涉施為。圓轉五濁。唯信乃入。非思議所行境界。設非本師來入惡世示得菩提。以大智大悲見此行此說此。眾生何由稟此也哉。



要解
然吾人處劫濁中。決定為時所囿為苦所偪。處見濁中。決定為邪智所纏邪師所惑。處煩惱濁中。決定為貪欲所陷惡業所螫。處眾生濁中。決定安於臭穢而不能洞覺甘於劣弱而不能奮飛。處命濁中。決定為無常所吞石火電光措手不及。若不深知其甚難。將謂更有別法可出五濁。熢㶿宅里。戲論紛然。唯深知其甚難。方肯死盡偷心寶此一行。此本師所以極口說其甚難。而深囑我等當知也。

經文
佛說此經已。舍利弗。及諸比丘。一切世間。天人阿修羅等。聞佛所說。歡喜信受。作禮而去。

要解
法門不可思議。難信難知。無一人能發問者。佛智鑑機。知眾生成佛緣熟。無問自說。令得四益。如時雨化。故歡喜信受也。身心怡悅名歡喜。毫無疑貳名信。領納不忘名受。感大恩德投身歸命名作禮。依教修持。一往不退名而去。




佛說阿彌陀經要解

跋
經云。末法億億人修行。罕一得道。唯依念佛得度。嗚呼。今正是其時矣。捨此不思議法門。其何能淑。旭出家時。宗乘自負。藐視教典。妄謂持名。曲為中下。後因大病。發意西歸。復研妙宗圓中二鈔。及雲棲疏鈔等書。始知念佛三昧。實無上寶王。方肯死心執持名號萬牛莫挽也。⋯⋯西有道人蕅益智旭閣筆故跋。時年四十有九。









